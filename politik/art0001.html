<h1>Efter strejke, trusler og 'bøllemetoder' i lufthavn: Minister afviser at blande sig</h1>
<p>Beskæftigelsesminister Peter Hummelgaard ser frem til samråd - men afviser at blande sig.</p>
<img src="politik/art0001.jpg" alt="">
<p>Beskæftigelsesminister Peter Hummelgaard (S) glæder sig til at diskutere, hvordan forholdene på det danske arbejdsmarked skal være, i det samråd, som Venstre, Konservative og Liberal Alliance i går varslede, at de ville indkalde ham til.</p>
<p>Det drejer sig om onsdagens strejke blandt bagagemedarbejdere i Københavns Lufthavn, der er den tredje i september. Her er det kommet frem af en lydoptagelse i Berlingske, at en vikar ikke ville melde sig ind i fagforeningen 3F - og efter forgæves trusler og skældsord valgte hans kolleger at strejke i protest.</p>
<p>- Jeg synes, den tegner et billede af metoder, som jeg ikke synes er i orden, og som jeg i øvrigt heller ikke med vores arbejdsmarkedsmodel kan se, at der skulle være behov for. Jeg synes ikke, at der er nogen grund overhovedet til at dække over eller ikke sige klart fra over for tvang og trusler, siger Peter Hummelgaard, der dog samtidig anbefaler alle at melde sig ind i en fagforening.</p>
<br>
<br>
<br>